<p>&diams; মেসে থাকা ছেলেদের পেটে ডিমের খামার আর আলুর গোডাউন তৈরি হয়। আলুভর্তা আর ডিম ভাজি মেস মেম্বারদের খাদ্যতালিকায় সবার ওপরে থাকে।</p>
<p>&diams; রাত ১২টার পর ঘুমাতে যাওয়া আর বেলা করে ঘুম থেকে ওঠা&mdash;এটা এদের সাধারণ নিয়ম।</p>
<p>&diams; এরা কার্ড খেলতে পটু হয়। ঘণ্টার পর ঘণ্টা কার্ড খেলে কাটিয়ে দিতে পারে।</p>
<p>&diams; মাসের প্রথম ১০ দিন এরা চলে রাজার হালে আর শেষ ১০ দিন এদের ধার-দেনা করে চলতে হয়।</p>
<p>&diams; এরা একটা সিগারেট তিনজন মিলে খেতে অভ্যস্ত।</p>
<p>&diams; মেসের খালা বা বুয়া হলো দুর্দান্ত ক্ষমতাসম্পন্ন ব্যক্তি। এদের উঠতে-বসতে বুয়ার ঝাড়ি হজম করতে হয়।</p>
<p>&diams; এরা এক বালতি পানি দিয়ে দিব্যি দুজন মিলে গোসল করে, তবুও পানি থেকে যায়।</p>
<p>&diams; এরা ভীষণ অলস টাইপের। বিছানা হলো এদের প্রিয় জায়গা।</p>
<p>&diams; এদের কাছে সবচেয়ে বিরক্তিকর বিষয় হলো কাপড় কাচা।</p>
<p>&diams; পরীক্ষার সময়সূচি বের হলেই কেবল এদের মাঝে ছাত্রসত্তা জাগ্রত হয়। আর বাকিটা সময় পড়ি পড়ি করেও এদের তেমন কিছুই পড়া হয়ে ওঠে না।</p>
<p>&diams; বাড়তি টাকার জন্য বাবার কাছে মিথ্যা বলা, মিথ্যা অজুহাত দেওয়া এদের কাছে ডাল-ভাতের মতোই সহজ বিষয়।</p>
<p>&diams; মেসের জন্য বাজার করতে গিয়ে পাঁচ-দশ টাকা নিজের পকেটে ভরতে এরা কখনোই ভুল করে না।</p>
<p>&diams; একজন অন্যজনের পেস্ট, শ্যাম্পু, রেজার নিজের মনে করে ব্যবহার করে।</p>
<p>&diams; তেলাপোকা, ছারপোকা, টিকটিকি হলো মেসরুমের নিয়মিত বাসিন্দা। এগুলোর সঙ্গে সখ্য করেই এদের থাকতে হয়।</p>
<p>&diams; একজন সরল ছেলেও মেসে আসার পর বেশ কিছু গুণ অর্জন করে, যার অন্যতম হলো চাপাবাজি।</p>
<p>&diams; এরা টিউশনি করে মোবাইল খরচ, হাত খরচের টাকা জোগাড় করে।</p>
<p>&diams; প্রতিবছর জানুয়ারি মাসে মেসের ভাড়া বাড়িয়ে দেয় মেসের মালিক। আর সেটা মাথা পেতে নিতে এরা বাধ্য থাকে।</p>
<p>&diams; গ্যাঞ্জাম, চিল্লাচিল্লি, বেসুরো গানের শব্দের মধ্যেই এরা মনোযোগ সহকারে পড়তে পারে।</p>
<p>&diams; থার্টিফার্স্ব নাইট, পহেলা বৈশাখ&mdash;এই অনুষ্ঠানগুলো এরা ঘটা করে পালন করে। মেসে এসব উৎসব উপলক্ষে জম্পেশ খাওয়াদাওয়া হয়।</p>
<p>&diams; গভীর রাতে মুড়ি পার্টি মেসের একটা অতি পরিচিত অনুষ্ঠান। চাঁদা তুলে এরা মুড়ি পার্টির আয়োজন করে।</p>
<p>&diams; বাংলাদেশের ক্রিকেট খেলার দিন এরা সব কাজ ফেলে টিভির সামনে বসে দলবেঁধে খেলা দেখে। বাংলাদেশের জয়ে এরা গলা ফাটায় আবার হারে অশ্রু ঝড়ায়।</p>
<p>&diams; এরা বেশ আড্ডাপ্রিয় হয়। সময় পেলেই গিটার, হাঁড়ি, থালা নিয়ে গানের আসর জুড়ে দেয়।</p>
<p>&diams; মেসের পাশের বাড়িগুলো এদের হট্টগোলে অতিষ্ঠ হয়ে প্রায়ই মেস মালিককে নালিশ করে। তবুও এদের আনন্দ, হট্টগোল থেমে থাকে না।</p>
<p>&diams; প্রেমিক, অতিপড়ুয়া, দেবদাস, কবি&mdash;এসব বিশেষ বৈশিষ্ট্যধারী ছেলে প্রতিটি মেসেই কমবেশি পাওয়া যায়।</p>
<p>&diams; রং ফর্সাকারী ক্রিম, ফেসওয়াশ, হেয়ার জেল ইত্যাদি এদের রুমে পাওয়া যাবেই।</p>
<p>&diams; মেসে থাকা ছেলেদের কাছে প্রায়ই সাইকেল দেখা যায়, বিশেষত যারা টিউশনি করে তাদের কাছে তো অবশ্যই।</p>
<p><strong>শেষ কথা...</strong></p>
<p>মেসজীবন অনেক কষ্টের। এখানে থাকা-খাওয়ার সমস্যা প্রকট। তা ছাড়া আপনজনদের ছেড়ে একা একা থাকতে হয়। তবুও মেসে থাকার আনন্দটাই অন্য রকম, রোমাঞ্চকর। এরা সংগ্রাম করে, কষ্ট করে বেঁচে থাকে। এ জন্য মেসে থাকা ছেলেরা দৃঢ়চিত্ত, সাহসী, সংগ্রামী ও বাস্তববাদী হয়।</p>